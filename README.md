# O noapte furtunoasă
*I. L. Caragiale*

În Bucureşti, la Dumitrache

## ACTUL I

(O odaie de mahala. Uşă în fund dând în sala de intrare; de amândouă părţile
uşii din fund, câte o fereastră. Mobile de lemn şi paie. La stânga, în planul întâi şin planul din fund câte o uşă; în dreapta, pe planul al doilea altă uşă. În dreapta în
fund, răzemată de fereastră, o puşcă de gardist cu spanga atârnată lângă ea.)

## SCENA I

JUPÂN DUMITRACHE, în haine de căpitan de gardă fără sabie, şi NAE
IPINGESCU

JUPÂN DUMITRACHE (urmând o vorbă începută) Iaca, nişte papugii...nişte scârţascârţa pe hârtie! Si ştim noi! Mănâncă pe datorie, bea pe veresie, trag lumea pe sfoară cu
pişicherlicuri... şi seara... se gătesc frumos şi umblă după nevestele oamenilor să le facă
cu ochiul. N- ai să mai ieşi cu o femeie pe uliţă, că se ia bagabonţii laie după dumneata. Un
ăla... un prăpădit de amploiat, n-are chiară în pungă şi se ţine după nevestele negustorilor,
să le spargă casele, domnule!

IPINGESCU Nu se ia după toate, jupân Dumitrache; după cum e şi femeia:
dacă trage la ei cu coada ochiului şi face fasoane, vezi bine! bagabonţii atât
aşteaptă.

JUPÂN DUMITRACHE Ba să am pardon! Ştiu eu ce vrei dumneata să zici...
Dar nevastă-mea nu-i d-alea, domnule.

IPINGESCU Vai de mine! jupân Dumitrache, adică, gândeşti că am vrut
pentru ca să-ţi fac un atac? Îmi pare rău!

JUPÂN DUMITRACHE Nu, nene Nae; dar vreau să zic adică că nevasta mea
nu-i d-alea cum ziseşi, şi iaca, după mine de ce s-a luat?

IPINGESCU S-a luat bagabonţii şi după dumneata?

JUPÂN DUMITRACHE S-a luat şi se ia...

IPINGESCU Şi cum eşti dumneata!...

JUPÂN DUMITRACHE Eu am ambiţ, domnule, când e vorba la o adică de
onoarea mea de familist...

IPINGESCU Rezon!

JUPÂN DUMITRACHE Apoi să ştiu de bine că intru în cremenal! Să mai văz
eu numai că se ţine bagabontul după mine, lasă-l...

IPINGESCU Cara bagabont?

JUPÂN DUMITRACHE Ei! iaca... un bagabont! de unde-l cunosc eu?

IPINGESCU Apoi, dacă nu-l cunoşti, de unde ştii că-i bagabont?

JUPÂN DUMITRACHE Asta-i Una vorbim şi başca ne- nţelegem. Dar de! ai
dreptul; nu ştii ce mi s-a întâmplat, nu ştii cum mă fierbe el pe mine de două
săptămâni de zile... Nu că mi-e frică de ceva, adică de nevastă-mea... să nu...

IPINGESCU 'Aida de! Coana Veta! Mie-mi spui? n-o ştiu eu?...

JUPÂN DUMITRACHE Nu că mi-e frică... dar am ambiţ, domnule; când e
vorba la o adică de onoarea mea de familist...
IPINGESCU Rezon!
